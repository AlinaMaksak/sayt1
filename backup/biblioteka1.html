Рівненська обласна універсальна наукова бібліотека (акр. РОУНБ) — головна книгозбірня регіону, депозитарій краєзнавчих ресурсів, культурно-освітній, науково-методичний та навчальний центр. Розташована в центрі міста — вулиця Короленка, 6.


Історія та сучасний стан бібліотеки
Бібліотека заснована в лютому 1940 році. Книжковий фонд (30 тис. прим.) складався з конфіскованих книжок приватних бібліотек, бібліотеки князів Любомирських, міського музею, польської гімназії, польської бібліотеки вчителя, повітового відділу молодіжної освітянської бібліотеки, поліцейської бібліотеки.

Після звільнення обласного центру від німецько-фашистських військ робота бібліотеки розпочалась у жовтні 1944 року. Було створено 3 відділи: обробки літератури, абонемент і читальню. З 1960 року бібліотека стала державною обласною науковою бібліотекою універсального профілю, центральним книгосховищем вітчизняних творів друку, рукописів, літератури іноземними мовами, науково-методичним центром державних масових бібліотек, базою обласного управління культури по координації та кооперуванню діяльності бібліотек усіх систем і відомств на території Рівненщини. Штат бібліотеки становив 26 чол., обслуговувалось 10 тис. читачів, фонд нараховував 219. 8 тис. прим. книг.

У 1981 році бібліотека отримала нове чотирьохповерхове приміщення площею 5 тис. м2. Нове приміщення надало можливості для впровадження сучасної структури обслуговування читачів: створено відділ іноземної літератури, відділ краєзнавчої літератури і бібліографії, редакційно-видавничий відділ, сектор статистики та контролю із столом довідок. У різні роки книгозбірня отримувала від 18 до 25 тис. назв книг щорічно.

На початку 90-х РДОБ розгорнула інноваційні методи господарювання — залучення додаткових коштів для покращання свого фінансового стану. Збільшився перелік платних бібліотечних послуг, особливе місце серед яких посідає інформаційно-бібліографічне забезпечення підприємств і організацій, навчальних закладів за договорами.

У 1991 році розпочалась компютеризація традиційних бібліотечних технологій на основі локальної мережі персональних компютерів. Автоматизовано такі технологічні процеси: облік нових надходжень та обробка документів, бібліотечна статистика. Створено електронний каталог, електронну картотеку статей, на основі яких здійснюється довідково-бібліографічне обслуговування користувачів. Створюється регіональна електронна база даних краєзнавчої літератури, в тому числі повнотекстових краєзнавчих документів. До послуг користувачів безкоштовний доступ до мережі Інтернет.

Послуги бібліотеки
Навчально-тренінговий центр

Навчання в центрі
У навчально-тренінговому центрі надаються послуги:

Доступ до мережі Інтернет відповідно до правил користування центром;
Організація групового та індивідуального навчання за темами:
 — освоєння роботи на персональному комп'ютері
 — робота з програмами пакету Microsoft Office
 — методика створення мультимедійної презентації
 — навчання різних методів пошуку інформації в Інтернет
 — робота в комунікаційних програмах: Skype, ICQ
 — створення та підтримка блогу (технології веб 2.0).
Wi-Fi доступ до мережі Інтернет.
Всі послуги навчально-тренінгового центру безкоштовні.
Звертайтеся за телефоном: 26-26-75
